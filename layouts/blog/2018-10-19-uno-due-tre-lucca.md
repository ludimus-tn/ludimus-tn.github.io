blog_post_title: Uno...Due...Tre...Lucca!
blog_post_abstract: Mancano solo due settimane a Lucca Comics & Games! Siete emozionati quanto noi? Per prepararci al grande evento abbiamo pensato di pubblicare alcune informazioni su questa edizione 2018, per chi non ci è mai stato e per chi ci va da una vita! 
blog_post_author: Stefano
blog_post_author_img: ste.jpg
blog_post_og: https://ludimus.it/static/img/blog/og/2018-10-19-uno-due-tre-lucca.png

#Uno… Due… Tre… Lucca 2018!
###Preparatevi: manca poco!

Si avvicina novembre, e con esso **l’evento italiano più atteso** da grandi e piccini. No, non sto parlando del **cambio dell’ora** (che pure ci è simpatico e ci fa dormire un’ora in più), e nemmeno di **Halloween** (per quanto si possano comunque trovare personaggi bizzarri vestiti di tutto punto), ma del **Lucca Comics & Games**, ovviamente!

Cosa c’è da dire su LC&G? Un po’ tutto e un po’ niente: una manifestazione così ricca, affollata e caotica, che ci vorrebbero **pagine e pagine** per poterla descrivere in pieno; ma non è questo il nostro obiettivo (per queste cose c’è il [sito ufficiale](https://www.luccacomicsandgames.com/)). 
Da appassionati giocatori da tavolo, però (e con qualche anno di Lucca sulle spalle), qualcosa di interessante da dire possiamo anche trovarla.


###Arrivare a Lucca
![alt text](../static/img/blog/lucca18/viaggio.jpg "In Viaggio!")

Al Comics & Games ci sono talmente tante cose da vedere, che passarci solo qualche ora sarebbe uno spreco. 
Per i fortunati che vivono in Toscana e regioni limitrofe non è un gran problema, ma se siete distanti come noi trentini significa due cose: un “**viaggio della speranza**” di otto ore totali in **pullman** (necessariamente organizzato da qualche associazione ludica locale, anche se qualche navetta dalla vostra città [potreste trovarla qui](https://www.eventinbus.com/artisti/lucca-comics-games_296.html)) o il **pernottamento in zona**.

Di gran lunga la soluzione più comoda, il **pernottamento**, richiede però un po’ di lungimiranza: dimenticatevi di dormire a Lucca, gli **alloggi fanno sold-out** direttamente da un anno all’altro. Conviene piuttosto scegliere una **città vicina**: Pisa, Viareggio, Pistoia, e da lì muoversi in **treno** o in **macchina**; per fortuna la stazione dei treni è a pochi passi dal centro: la troverete molto affollata ma comunque comoda da raggiungere.

Se invece siete tra quei fortunati che possono muoversi in auto e arrivare subito in fiera, buon per voi… ma aspettatevi comunque **lunghe code**. Personalmente trovo molto efficiente la via che collega **Pontedera a Lucca**: la maggior parte del traffico arriva in città da est e da ovest: arrivando da sud si trova pista libera fin dentro alla periferia della città.

C’è poi il discorso **parcheggio**; qui abbiamo due possibilità: utilizzare uno dei tanti parcheggi in città, molto comodi da raggiungere (al costo di €7 per l’intera giornata, potete prenotare il posto auto sul [sito dedicato](https://eventi.parcheggilucca.it/)), oppure parcheggiare fuori Lucca ed utilizzare il **servizio urbano** o le **navette**: potete ad esempio parcheggiare gratuitamente a **Capannori** (in piazza Aldo Moro) e prendere l’autobus per raggiungere Lucca; gli anni scorsi era disponibile una navetta che al costo di €4 vi portava direttamente in città, speriamo che il Comune lo proponga anche quest’anno.


###A Spasso per Lucca
![alt text](../static/img/blog/lucca18/lucca.jpg "A spasso")

Una volta arrivati, di cose da fare ne avrete **a bizzeffe**, in primis però dovrete recuperare il vostro braccialetto. 
Detto questo, LC&G è perfettamente godibile anche **senza biglietto**: il centro di Lucca non è di certo chiuso a chiave, e ci si può accedere liberamente, passeggiare per le vie, farsi i selfie coi cosplayers, acquistare qualche gadget nerd ai moltissimi stand sulle mura: anche senza biglietto, potrete passare un’intera giornata a Lucca e non riuscire comunque a vedere tutto. 
Il biglietto è però **necessario** per poter accedere ai **padiglioni** – che ospitano gli autori più famosi, le mostre e gli eventi più importanti – e per partecipare ai contest e molto altro ancora. Nel nostro caso poi, l’**area games** è presso il **padiglione Carducci**, per cui il biglietto – col rispettivo braccialetto – è strettamente necessario. Attrezzatevi di conseguenza!

I consigli poi sono sempre gli stessi [di quando siamo andati a Modena](https://ludimus.it/blog/2018-04-05-notte-prima-di-modena-play.html): **scarpe comode**, **zaino** in spalle per i numerosi acquisti, **felpa** (è pur sempre novembre) e una **bottiglia d’acqua**. Se non volete portarvi il **pranzo** da casa potete fermarvi ai numerosi **punti ristoro** disseminati per tutta la città: ce n’è davvero per tutti i gusti.

Gli appassionati di **fumetti** ne avranno fin sopra i capelli, sia del vecchio che del nuovo; ma Lucca Comics & Games è anche la patria dei **collezionisti**, di qualunque tipo: potete mettervi in coda per un **autografo** del vostro autore preferito, o provare a smerciare le vostre rarissime carte di Magic. 
Se siete appassionati di cultura orientale potete poi tentare (è proprio il caso di dirlo) ad entrare in **Japan Town**: super affollata a ogni ora, il mio consiglio è di considerarla solo se siete dei veri nerd del Giappone: troverete poche mostre, pochi stand di valore (molto belli ma piuttosto costosi), e per il resto tante carabattole.

Infine, girovagando per Lucca sappiate che tre risorse saranno particolarmente scarse: i **bagni**, i **bancomat**, e la **linea telefonica**; noi giocatori siamo esperti nel gestire le nostre risorse, anche al di fuori dei _worker placement_, ma dovrete dare sfogo alle vostre migliori doti per non rimanere “a secco”. Ai bagni e al bancomat c’è sempre coda, quindi studiate bene sulla mappa dove si trovano e formulate una buona strategia; per quanto riguarda invece la linea telefonica, spesso non avrete connessione ad internet, per cui telefonate o SMS saranno i vostri soli amici. Oppure fate come noi: **rintanatevi nell’area games** e pensate solo a giocare.


###L’Area Games di Lucca
![alt text](../static/img/blog/lucca18/games.jpg "Area Games")

Ma arriviamo al punto: il **padiglione Carducci**. Il santuario del gioco da tavolo di Lucca, vi inghiottirà per l’intera giornata; e tornerete l’indomani, nonostante l’abbiate girato in lungo e in largo, alla ricerca di qualche offerta perduta. Dotato di bagni e un punto ristoro piuttosto grande (all’aperto, che il meteo sia benevolo!), potrete semplicemente dedicarvi al gioco.

Tutte le **case editrici** più importanti – e molte delle minori – avranno la loro area dedicata, dove potrete provare le ultime novità, ovviamente seguiti da personale preparato e competente (e, man mano che si avvicina il termine della manifestazione, con sempre meno voce a disposizione); non mancheranno ovviamente i loro **punti vendita**, anche se non aspettatevi prezzi da urlo: a parte qualche rara occasione in stile “svuota magazzino” gli sconti difficilmente superano il 10% (eccezioni sono l’outlet di Giochi Uniti – dove però non troverete giochi “da classifica” – e il famoso 3x2 di Cranio Creations, che essendo applicabile solamente a tre giochi diversi vi richiederà un po’ di “strategia” per risparmiare: ne varrà la pena). Potreste piuttosto riuscire a mettere le mani su qualche **promo** interessante.

Al Carducci troverete anche veri e propri **negozi** di giochi da tavolo, non quindi monotematici sulla singola casa editrice; qui potreste riuscire a trovare quel **gioco raro** che cercate da sempre, o quell’edizione in **lingua tedesca** che vi farà risparmiare non poco. I prezzi variano di negozio in negozio, per cui cercate di girare il più possibile prima di acquistare (ma attenti a non farvi scappare le ultime copie rimaste!).

La vera risorsa di Lucca Comics & Games però, è che ci saranno proprio tutti: il posto perfetto per organizzare **compravendita** o **scambi** di usato, e risparmiare sulle spese di spedizione! Ad un mese da LC&G i vari gruppi online sono in fermento ([Mercatino Ludico](https://www.facebook.com/groups/619308588201550/), [Happy BoardGame](https://www.facebook.com/groups/1567153693562277/), [Mercatino BoardGame](https://www.facebook.com/groups/360309670813233/), giusto per citarne tre); cercate quel che più vi interessa, e concordate un incontro durante uno dei cinque giorni della manifestazione, quasi sicuramente avrete modo di incontrarvi!

Volutamente non mi sono soffermato sulla lista di **giochi in uscita** quest’anno a Lucca. Questo perché c’è chi ha già svolto un lavoro mastodontico a riguardo, per cui vi rimando immediatamente all’articolo di Giochi sul nostro tavolo: [Guida alle uscite di Lucca (e dintorni)](http://pinco11.blogspot.com/2018/10/guida-alle-uscite-di-lucca-e-dintorni.html). Non dimenticatevi poi di mettervi in fila per l’autografo dei numerosi **ospiti** di LC&G, big dell’ambiente ludico, la cui lista è disponibile nella [sezione dedicata](https://www.luccacomicsandgames.com/it/2018/games/ospiti/) del sito della manifestazione.

Ma il gioco da tavolo non si limita al padiglione Carducci! Due sono i “punti caldi” da non farvi scappare: il primo è la **linea diretta Essen - Lucca**, organizzata da [OxyzO Orizzonti Ludici](https://www.facebook.com/TdG.Pisa/) (la sezione pisana della Tana dei Goblin); per poter provare le **novità** di Essen e Lucca dovrete recarvi presso la Biblioteca Civica Agorà di Lucca (in Via delle Trombe 6) nelle serate del 31 ottobre e 1-2-3 novembre. Il secondo punto interessante invece sarà presso Villa Gioiosa (in Viale Giosuè Carducci 111, fuori dalle mura, vicino a Porta San Pietro): si tratta del **Bazaar dei giochi usati**: chiunque potrà portare al bazaar il proprio usato, ricevere consigli sui prezzi di vendita, e lasciare il tutto in esposizione; che abbiate quindi una cantina da svuotare o una kallax da riempire, questo è il posto giusto (tutti i dettagli sulla [pagina dedicata](https://www.luccacomicsandgames.com/en/2018/games/news/il-bazaar-dei-giochi-usati/)).

Speriamo di avervi dato qualche spunto interessante per le vostre giornate a Lucca. Se vi va di fare quattro chiacchiere e una partita assieme, noi saremo a zonzo per Lucca nelle giornate di venerdì 2 e sabato 3; non siate timidi e contattateci sulla nostra [pagina Facebook](http://facebook.com/ludimus.it) o tramite il nostro [bot Telegram](http://t.me/ludimusbot)!
Ovviamente, come per Modena, documenteremo tutto, quindi teneteci d’occhio!

**Buon gioco a tutti!**

